---
title: Nyhetsbrev februar 2025
date: 2025-02-11
---

**Etter hvert styremøte, så fremt vi har noe som er av interesse for
medlemmene, skal vi prøve å publisere et nyhetsbrev her på hjemmesiden.
Det er 10 styremøter i året, første torsdag i måneden unntatt i juli og
august.**

Bana i Hovemoen er stengt fram til kl. 15 på hverdager inntil videre på
grunn av anleggsarbeider. Politiet, som er avhengige av å bruke bana på
dagtid, har en kontakt i Veidekke som de kan avtale med, så om det
smeller før kl. 15 så skal det være avtalt. Det positive med dette er at
Veidekke rydder opp på østsiden av vegen og gir oss en større
parkeringsplass.

Vi har nå så stor pågang at vi må øke til tre lag på skytedagene. Vi har
også redusert drop in-plasser til en på første laget og ingen på andre.
Denne plassen er forbeholdt våre eldste skyttere som er lite digitale,
så det er ikke tilstrekkelig å komme først. Vi har ikke lagt inn et
tredje lag på Rubic, så foreløpig er tredje laget drop in. Veiledende
starttider er kl. 18, 19 og 20. Ved lange programmer kan det bli litt
ventetid og ved korte programmer starter det på oppgitte tider.

Vi skjerper inn rutinene rundt inneskytingen. Det har kommet klager på
uro i rekkene både fra skyttere og skyteledere. Hørselvern skal på og
skytterne være stille fra kommando **lading** til kommando **anvis**.
Skyttere som venter skal vente i kafeen, og å skrive seg inn i
protokollen, betale og annet kontorarbeid skal skje mellom lagene slik
at skyteleder ikke blir unødig forstyrret.
